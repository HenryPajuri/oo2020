Koroonakriisi mõjusid lahkavas arutelus leidis Postimehe ja Teaduste Akadeemia nõukoda, et oluliseks märksõnaks on sotsiaalse ebavõrdsuse süvenemine. Lääneriikides on vaesemates piirkondades ja etniliste vähemuste seas suurem nakatumine ja suremus. Koduõppes jäävad rohkem maha need lapsed, kelle pere ei toeta õppetööd ning kes ei saa enam koolikeskkonnast abi. Kui vaktsiin välja töötatakse, on vaja globaalset koostööd, et vaktsiiniga saaksid varustatud lisaks rikastele riikidele ka arengumaad. 
Kokkuvõte kõlanud mõtetest:
Globaalses kontekstis mängib rolli sotsiaalse ebavõrdsuse ja kriisikannatuste seos. Lääneriikides on rohkem nakatunuid ja surnuid etniliste vähemuste seas ja madalama sissetulekuga inimeste seas. Need erinevused võivad olla markantsed, näiteks Ühendkuningriigis on rikkamates piirkondades suremus kaks korda väiksem kui vaesemates piirkondades.
Põhjuseid on palju ning täiesti kindlalt ei saa nende osakaalu välja tuua, kuid ilmselt on oluline suurem rahvastikutihedus, eesliini töö ehk ei saa teha kaugtööd või ei saa jätta tööle minemata, ühistranspordi suurem kasutamine ja rohealade puudumine. 
Kriisist väljumise puhul on lahtine see, milline saab olema uus normaalsus. Enam kannatada saanud riikides pärsib hirm igapäevategevuste jätkamist, näiteks Inglismaal olid 80 protsenti vanematest mures, kas on piisavalt turvaline koole uuesti avada. 
Uuringud näitavad, et suur kriis sotsiaalse isolatsiooni ja karantiiniga toob inimestes esile olemasolevad vaimse tervise probleemid. Seega tuleb lisaks majanduslikule taastumisele ja sotsiaalsetele probleemidele tegeleda ka inimeste vaimse tervisega, sest see on eedluseks majanduslikule aktiivsusele.
Sotsioloogiliselt saab käsitleda koroonakriisi põlvkondlikku efekti. Vanemaealised on riskigrupis haigestumiseks ja COVID-19 raskelt läbipõdemiseks. Ent pihta saavad ka tänased kooliealised ja 20. eluaastates noores, kuna see mõjutab nende haridust, suurendab sotsiaalset ebavõrdsust. Kõigel sellel on nende elule ja võimalustele määrav mõju ning üldiselt kehtib jällegi kurb tõdemus, et kellel pole, sellelt võetakse veel äragi.
Näiteks koduõpe annab eeliseid lastele, kellel on võimalus kasutada isiklikke IT-vahendeid ja kelle pere toetab õppimist. Kooliskeskond oli toetav kehvemate võimalustega laste jaoks.
Samamoodi süveneb ebavõrdsus, kes ja millistel tingimustel saavad ligipääsu ravimitele või meditsiinilisele abile. 
Jällegi on tõusnud päevakorda vaktsineerimine. Kahjuks on Eestis mõnevõrra tagurlik nii vaktsineerimise üldtase kui ka teadlikkus selle vajalikkusest ja sellest, milliseid vaktsiine on üldse inimene saanud. Vaid kolmandikul elanikest on ajakohased vaktsineerimispassid. Suur osa elanikkonnast arvab, et vaktsineerimine on ränk hoop organismile. Sellega erineme põhjamaadest. Sealhulgas ei ole inimesteni jõudnud ka gripivaktsiini olulisus, mistõttu oleme ka gripisurmadega tavaliselt esirinnas. 
Kriis on näidanud, et püsivad mõned harjumuslikud mõttemallid. Meid puudutab näiteks see, kuidas Suurbritannia meedia vaikib maha, et Ida-Euroopa on oluliselt paremini kriisiga hakkama saanud kui Lääne-Euroopa. See on hea näide, et kultuuriline õppimisvõime või reageerimisvõime on jäänud puudulikuks: valitseb arusaam, et postsotsialistlikud riigid ei saa olla paremad kui läänemaad.
Praeguste andmete põhjal võiks arvata, et umbes juuni keskpaigaks võiks uued haigestumised otsa saada eeldusel, et väljast sisse ei tule. Küsimuseks on viirusetõrje ja majanduslike mõjude optimum. Kui Eesti saab viirusevabaks, oleks optimaalne, et hoitakse piirid kinni, majanduse jaoks aga on nende avamine ülioluline. Lisaks Läti ja Leedu piiride avamisele võiks kaaluda ka Poolat, mis on enam-vähem meiega samas kategoorias. 
